I dette bachelorprojekt har jeg undersøgt vælgerne elektorale reaktion på opførslen af vindmøller i lokalområdet. Jeg fandt ingen direkte sammenhæng mellem konstruktion af vindmøller og ændring i støtten til borgmesterpartiet og derfor ingen støtte til hypotese H1. Jeg fandt derimod en signifikant effekt, og forskel, når der interageres over borgmesterens partitilhørsforhold og derfor overvældende støtte til hypotese H2. Det tyder på, at der er forskellige elektorale reaktioner til konstruktionen af vindmøller i lokalområdet, afhængigt af, hvilke forventninger der er til borgmesterpartiet. Både disse forventninger og den elektorale reaktion lægger sig op ad en traditionel højre-/venstreorientering, hvor højreorienterede borgmesterpartier bliver straffet, mens venstreorienterede borgmesterpartier bliver elektoralt belønnet.

Slutteligt konkluderer jeg, at der er plads til yderligere forskning på området, hvor især perspektiver den potentielt modererende effekt vindmøllelaug kan have, samt forskelle mellem konfliktfyldte og fredelige konstruktioner er interessante at arbejde videre med.
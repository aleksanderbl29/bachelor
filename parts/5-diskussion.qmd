I denne del af opgaven vil jeg gennemgå implikationer af mine fund både for politik og den videre litteratur. Derudover vil jeg revurdere mit forskningsdesign og komme ind på, hvad der kunne være gjort anderledes og hvilke mangler og udfordringer de valg eventuelt vil have.

## Opgavens bidrag og implikationer

Dette bidrag skriver sig ind i litteraturen omkring retrospektiv vælgeradfærd og de elektorale reaktioner på klimapolitik. Når jeg finder, at der for venstreorienterede borgmestre er positive elektorale effekter, mens der er negative elektorale effekter for højreorienterede borgmestre har det naturligvis store implikationer for, hvilke typer politikere der har mulighed for at facilitere overgangen til vedvarende energiproduktion. Hvis denne forskel mellem de politiske orienteringer holder ved, kan vi både anse det som et demokratisk problem, men også som et reelt udtryk for at vælgerne straffer lokalpolitikerne for politik de er utilfredse med. På den ene side er der en enorm udfordring i det, hvis borgernes generelle holdning er, at der skal konstrueres flere vindmøller, som eksempelvis @videnomvind2022 finder. På den anden side kan det være et udtryk for en effektiv elektoral respons, hvis borgerne blot giver udtryk for, at lokalmiljøets hensyn vægter højere end hensynet til at udbygge den vedvarende energiproduktion.

## Støj i effekten

Effektstørrelsen kan godt tænkes at blive undervurderet, når jeg ved, at nogle (eller mange) vindmøllegrupperinger er i såkaldte vindmøllelaug. Der har borgerne i vindmøllernes nærhed en økonomisk interesse i vindmøllerne, hvorfor de sandsynligvis vil synes bedre om dem. Den effekt tænker jeg vil skubbe de negative effekter for de højreorienterede og måske ikke gøre så meget ved de venstreorienterede. I samme stil, men modsat, forventer jeg, at når der er debat eller konflikt om en beslutning om opsætning af vindmøller vil der være større negative effekter på tværs af borgmesterpartier. Her regner jeg med, at konflikten er udtryk for stærke NIMBY-holdninger i området og når disse holdninger ikke imødekommes vil de slå kraftigere ud i den negative elektorale respons.

## Andre interessante data

Udover det datasæt jeg har konstrueret til denne opgave kunne det være interessant at undersøge en case hvor alle enheder begynder tidsperioden som ikke-treatede. I dette datasæt er der som nævnt nogle observationer der begynder forløbet med at have modtaget en vindmølle. Det gør det svært at arbejde med dem som kontrolgruppe for sig selv, men det giver yderligere risiko for forurening af treatmenteffekten på tværs af valgsteder, der ligger tæt på hinanden. Derudover er der i alle regressionerne også inkluderet datapunkter, hvor borgmesterpartiet ikke er genopstillet. Det vil umiddelbart medvirke til at undervurdere effekten da der for mange af Lokalliste-borgmestrene er observationer, hvor de får 0 stemmer. Disse observationer er inkluderet af hensyn til balancen af paneldatasættet [@dechaisemartin2020: 5], hvilket i min vurdering vejer højere end den potentielle underestimation.

## Oplæg til videre undersøgelse

Udover de sammenhænge jeg har fundet, hvor der er sammenhæng mellem borgmesterpartiets højre-/venstreorientereing, kan det også være interessant at undersøge i hvor stort omfang forskellen i den elektorale respons afhænger af de generelle holdninger til fordelingspolitiske spørgsmål. Det kan gøres for videre at udforske mit argument, der bygger på @aklin2020, om klimapolitik som omfordeling. Dette vil kræve et reliabelt mål for holdningen til fordelingspolitik på tværs af valgsteder og valg, der kan sammenholdes med et datasæt der ligner det jeg har produceret til dette projekt. Et sådant mål kan være svært at indsamle, da det kræver store mængder respondenter for at kunne sikre reliabiliteten på så lavt inddelingsniveau som jeg forventer effekten finder sted på.

Jeg forventer derudover at desto mere højre- eller venstreorienteret et borgmesterparti er, desto større vil den elektorale reaktion være på vindmøllekonstruktionen. Dog vil denne forstærkning have et øvre loft, da der naturligvis også indgår andre faktorer i vælgernes politiske beslutningsproces.

Endvidere kunne det være interessant at undersøge de ovennævnte situationer, hvor der er konflikt omkring konstruktionen af en vindmølle eller hvor der registreres om vindmøllen er opsat i et vindmøllelaug eller ej.
